8966 nieuwe positieve tests, weekgemiddelde blijft stijgen

Bij het RIVM zijn tot 10.00 uur vanmorgen 8966 nieuwe bevestigde 
coronabesmettingen gemeld. Dat zijn er 214 meer dan gisteren. Gemiddeld 
stijgt het aantal positieve coronatests ook: de afgelopen week werden 
gemiddeld 7493 positieve tests per dag geregistreerd. Dat is een stijging van 11 
procent vergeleken met een week eerder.
Dat de epidemie weer aantrekt blijkt ook uit het feit dat het aantal 
verpleeghuizen met besmettingen voor het eerst in lange tijd weer toeneemt. Er 
zijn nu 178 verpleeghuizen waar de afgelopen twee weken minimaal één 
coronabesmetting is vastgesteld. Een week geleden waren dat er 176.
Dit betekent overigens niet dat Nederland koploper is binnen de Europese Unie 
met besmettingen. Zweden, dat een soepeler coronabeleid heeft, en Cyprus zijn 
op dit moment de koplopers, afgezet tegen de omvang van de bevolking. 
Nederland staat op de achtste plaats op deze EU-ranglijst. Dichter bij huis 
scoort Frankrijk ook hoog. 
In de strijd tegen het coronavirus zijn naar schatting van het ministerie van 
Volksgezondheid inmiddels 4,3 miljoen prikken gezet. Het gaat daarbij om het 
aantal gezette prikken, niet het aantal gevaccineerden.
Het aantal gevaccineerden liep een tijdlang stevig achter op de planning, maar 
mede door een nieuwe rekenmethode is het aantal gezette vaccins flink 
opgeschroefd. De bedoeling is nu dat er begin juli 17,7 miljoen prikken gezet 
zijn. Daarmee zouden alle volwassen Nederlanders die dat willen tegen die tijd 
hun eerste prik moeten hebben gehad.
In de ziekenhuizen is de bezetting al elf dagen nagenoeg stabiel. Ook op de IC's 
is al ruim een week geen stijging van het aantal bedden met covidpatiënten 
meer te zien.
Er liggen op dit moment 2490 mensen met corona in het ziekenhuis (gisteren: 
2477), van wie 792 op de IC (gisteren: 789), meldt het Landelijk 
Coördinatiecentrum Patiënten Spreiding.
Het aantal overleden covidpatiënten is de laatste dagen weer wat lager. 
Vandaag zijn het er 12. De afgelopen zeven dagen registreerde het RIVM 
gemiddeld 21 doden per dag, tegen 22 doden per dag een week eerder.
Bekend is dat het werkelijke aantal doden hoger ligt; niet alle covidpatiënten
worden via een test als zodanig geregistreerd. Het CBS probeert de totale 
sterfte in kaart te brengen door overlijdens af te zetten tegen de verwachting 
voor deze tijd van het jaar. Vorige week was er voor het eerst in een aantal 
weken weer een lichte 'oversterfte', waar er in de week daarvoor juist minder 
mensen overleden dan verwacht.