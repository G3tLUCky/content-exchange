4613 nieuwe besmettingen, 147 ziekenhuisopnames minder

Bij het RIVM zijn tot 10.00 uur vanmorgen 4613 nieuwe bevestigde 
coronabesmettingen gemeld. Dat zijn er 747 minder dan gisteren.
Gemiddeld daalt het aantal positieve coronatests ook: afgelopen week werden 
gemiddeld 4765 positieve tests per dag geregistreerd. Dat is een daling van 28 
procent vergeleken met een week eerder.
Naar schatting van het ministerie van Volksgezondheid zijn inmiddels 7,6 
miljoen prikken gezet. Het gaat daarbij om het aantal gezette prikken, niet het 
aantal gevaccineerden.
In de ziekenhuizen nam de bezetting fors af. Er liggen nu 2002 mensen met 
corona in het ziekenhuis (gisteren: 2149), van wie 637 op de IC (gisteren: 646). 
Het gaat volgens het Landelijk Coördinatiecentrum Patiënten Spreiding om de 
grootste afname van ziekenhuispatiënten sinds 1 januari.
Bij het RIVM werden 15 overleden covid-patiënten gemeld. Gisteren waren dat 
er nog 17. De afgelopen zeven dagen registreerde het RIVM gemiddeld 13 
doden per dag, tegen 22 doden per dag een week eerder.
Ouderen lopen relatief veel risico als ze het coronavirus krijgen. Daarom 
registreert het RIVM in hoeveel verpleeghuizen voor ouderen recentelijk 
coronagevallen waren. Er zijn nu 137 verpleeghuizen waar de afgelopen twee 
weken minimaal één coronabesmetting is vastgesteld. Een week geleden waren
dat er 149.