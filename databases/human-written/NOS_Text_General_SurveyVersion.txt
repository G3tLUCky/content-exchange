1490 nieuwe besmettingen; meeste positieve tests in Den Haag

Bij het RIVM zijn tot 10.00 uur vanmorgen 1490 nieuwe coronabesmettingen
gemeld. Dat zijn er 92 minder dan gisteren.
Gemiddeld daalt het aantal positieve coronatests ook: in de afgelopen zeven 
dagen werden gemiddeld 2206 positieve tests per dag geregistreerd. Dat is 25 
procent minder dan de zeven dagen daarvoor.
De gemeente met de meeste nieuwe besmettingen het voorbije etmaal was Den 
Haag, met 70 gevallen; 13 meer dan in het veel grotere Amsterdam. Ook de 
buurgemeente Zoetermeer scoorde hoog: daar waren 24 positieve tests, meer 
dan vanuit bijvoorbeeld Utrecht werden gemeld.
In de ziekenhuizen nam de bezetting nog maar licht af, na de forse dalingen van 
vorige week. Er liggen nu 993 mensen met corona in het ziekenhuis (gisteren: 
998), van wie 343 op de IC (gisteren: 344), meldt het Landelijk 
Coördinatiecentrum Patiënten Spreiding.
Het RIVM verwacht dat de daling van het aantal besmettingen en de 
ziekenhuisopnames de komende maanden zal doorzetten, met name vanwege 
het hoge tempo van het aantal vaccinaties. Inmiddels zijn er in totaal 10,6 
miljoen prikken gezet.
Gisteren zijn er 174.000 vaccinaties gedaan. Naar verwachting worden er deze 
week weer ongeveer een miljoen prikken gezet.
Bij het RIVM werden drie overleden covid-patiënten gemeld. In het weekend 
worden minder sterfgevallen doorgegeven aan het RIVM. Daardoor zijn op 
zondag en maandag deze cijfers vrijwel altijd lager dan in de rest van de week.
De sterftecijfers dalen wel: de afgelopen zeven dagen registreerde het RIVM 
gemiddeld acht doden per dag, tegen tien doden per dag een week eerder. Ook 
de 'oversterftecijfers' van het CBS vertonen een dalende lijn.
Ouderen lopen relatief veel risico als ze het coronavirus krijgen. Daarom 
registreert het RIVM in hoeveel verpleeghuizen recent coronagevallen waren. Er 
zijn nu 68 verpleeghuizen waar de afgelopen twee weken minimaal één 
coronabesmetting is vastgesteld. Een week geleden waren dat er 96.